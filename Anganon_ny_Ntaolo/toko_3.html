<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h1>TOKO III - SOMPANGA NANJARY ZAZA</h1>
<p>
    Nony tonga tany an-tanànany Rasoabemanana, dia lasa ny arivo lahy
    naka kitay hitonoana ny sompanga hohanin-dRasoabemanana. 
    Nony tonga ny kitay dia natao indray mandrehitra, ka natono teo ny sompanga;
    kanefa nivaivay foana teo anaty afo teo izy fa tsy nety masaka, 
    na dia efa loza aza ny fidedadedan'ny afo. Dia naniraka naka an-dRanokombe izy.
    Kanjo raha tsy mbola tafapaka tany akory ny iraka, dia azon-tsindrimandry izy
    ka niloa-bava hoe: "Ey! injao, ry lampelafetsy, (1) mba tazano ao atsinanana ao. 
    Tsy tongotro mandia alanana, tsy tanako mandray joria ;
    nefa ny ho avy taona any hitako taon'ito, ny ho avy rahampitso hitako anio"
</p>
<p>
    Dia lasa nitazana izy. "Indreto", hoy izy, "misy fito lahy avy
    atsinanana miolo-may aman-defona, mihindrahindra amin'ampingaharatra". 
    "E!"" hoy Ranakombe, "irak lampelamanandahiloza ireny", miantso an-dRasoabemanana.
</p>
<p>
    Noho izany, rehefa tafapaka tany aminy ny iraka, dia hoy izy:
    "Tsy toroa-mahalala aho, tsy ilaza-mahafantatra.

    Firy lahy no nitsoka antsiva?
    Firy lahy no nanapoaka ampingaharatra? 
    Firy lahy no nively hazolahy?
    Firy lahy no nampiady ombilahy manodidina ny trano ? 
    Firy lahy no naka kitay ?
    Firy no ombilahy novonoina.? "

    Dia indray namaly ny iraka hoe:
    « Tsy teo izany, abakobe ".
</p>
<p>
    Dia hoy indray Ranakombe taminy Ndeha aloha hianareo mody,
    ka mamoria ombilahy arivo hampiadina sy ampingaharatra arivo hapoaka
    sy antsiva arivo hotsofina sy mpively hazolahy fito-polo, ary ombilahy
    intelo fito sy ondrilahy zato hovonoina. Fa izaho mbola hiandry ny andro
    Zoma, izay vitan' Alahamady tsy mahafoy Mpanjaka, ka mampanito (2)
    an-dRaondriana, ary mahato volana an-dohavohitra tsy mahafaty olo-mainty. 
    Mahery vintana izao zaza izao, koa tsy hotampohiko andro, tsy
    hotebahiko taona, fandrao manolaka ahy ; koa 'ndeha aloha hianareo
    miverina any amin-dRasoabemanana.
</p>
<p>
    Rehefa tonga tany amin-dRasoabemanana ireo iraka, dia novoriny
    ireo zavatra ireo mandra-pihavin-dRanakombe. Nony tonga ilay andro
    Zoma, dia niainga ho any izy, ka nony tonga teo am-bavahady dia nanao
    hoe: "Apoahy manodidina ny tanàna ny tafondro, ary Itokamahasoitra
    sy Itokamarovonoina (3) ary ny ampingahara-bolamena dia atsangano
    ao amin' ny tehezam-bohitra atsinanana". Dia napoaka manodidina ny
    tanàna ny tafondro, sady nampiadina ny ombilahy arivo ka nakoraina
    sy nohobena. Ary novonoina koa ny ondrilahy zato sy ny ombilahy intelo
    fito. Ny anton'ny anaovana an'Itokamahasoitra sy Itokamarovonoina eo
    amin'ny ila-tanàna atsinanana, satria ao ny rafin'ny zaza.
</p>
<p>
    Izay vao niditra tany amin-dRasoabemanana Ranakombe. Ary nony
    vao ningadona teo an-tokonana izy, dia nionbotra niala teo anaty fatana
    ny sompanga ka tafapaka terỳ amin ny vovonana; ary dia nipariaka eran'ny trano ny afo.
    Dia nibaiko Ranakombe ka nanao hoe: "Hitako fa zaza loza; hitako fa zaza antambo; 
    hitako fa lahy sarotra (4) amin'ny tany Ifatsietra; nefa na izany aza, 
    nomeko an-dRasoabemanana teo an-tampon'Ileolava ihany. Kanefa raha tsy ho vanona, 
    dia mandehana mianatsimo na mianavaratra, fa aza milatsaka eo anaty afo. 
    Fa raha ho vanona dia ho vanona kosa ka ho biby tsy misy setriny, ary ho mpanjaka tokana,
    dia milatsaha eo anaty afo!" Dia nanidina nankao anaty afo ny sompanga tamin izay
    ka masaka. Ary tsy nesorin'olona izy, fa nitsipika niala ho azy teo am-patana
    na dia nitsatoka teo an-tampon-dohan-dRasoabemanana, ka nitsarapaka
    tany an-kibony, dia niforitra ka tonga zazakely.
</p>
<p>
    Rehefa niforitra izy, dia novonoina ny ombilahy folo sy ny ondrilahy
    zato ka lanin-dRasoabemanana samy irery avokoa; dia tsy nihinan-kanina
    intsony izy mandra-pahaterany, fa ny rivotra ihany no notohofany.
</p>
<p>
    Nony nandray telo taona an-kibo ny zaza, dia nifofo vady hoe:
    "Vadiko Iampelasoamananoro; (5) ka dia ambeno tsara fandrao tongan-dahy sarotra".
    Dia hoy reniny: "Akory izato hianao no mbola tsaika (6) ka mifofo vady sahady?"
    Fa hoy ny navaliny: "Hitako fa tsaika aho, Adarà, fa fofoiko fahatsaika ho vadiko fahazaza;
    koa tsy itiavako lahy, tsy anaranako azy, tsy hasoavako tany aman'olona.
    Fa raha maty Iampelasoamananoro, dia tsy hairitro (7) aman-tany; ary raha velona,
    tsy aritro ho an-dahy. Endre! fa misy mila loza mitady haka ny vadiko".
</p>
<p>
    Dia namaly azy reniny hoe : "Meda! Ikabikabilahy angaha no sahy
    hanao izany, fa izy no milom-pa (8) tsy many, milom-pa madio, tsy afatotra
    an-tety, (9) tompoi-maro manana, fary be vololona, miontsy be fahy.
    Ny tain-kohony ambony tsy lanin'amboa zato, ny tain-kohony ambany tsy lanin'amboa folo arivo,
    ny feny an-ila fanasan-tsarika, ny feny an-ila vatoasana,
    ny lohany riandriana fanasam-by, ny tanany tantanana, ny rantsany tandra,
    ny laferany fatana, ny kibon-dranjony tafoforana, ny sandrin-tanany tsofa-lahy fanofam-by, 
    ny volon-keliny ibangoan-trandraka, ny volon'orony ana-todizan'ny voro-madinika,
    ny volo-masony ibongoan-tsokina. Na angamba Ifosalahibehatoka no sahy hanao izany, 
    fa izy no mandidy ny tsy hohanina sy manokana ny tsy handrahoina hoe: "Atokony, atokony; loary, loary;
    'zay mifira tsy amim-pamaky, ary mandidy tsy amin'ny miso. (10). Izany
    no lahy sarotra amin'ny tany". Fa hoy ny famalin' ny zaza : "0! Adarà,
    zaza izany ka tsy mahasakana ny loha-lambo hotorahako".
</p>
<p>
    Dia hoy indray reniny "Angaha Impandrafitrandriamanibola sy
    Andriambavitoalahy no hanao izany, fa izany no taranaky ny mpizara sy
    zafin'ny mpanome, taranaky ny mpamono sy anatin'ny mpamelona, tarana-bolamena sy zafim-bolafotsy, 
    ary taranaky ny mpihary sy zafin'Ibezezika, Koa ny tany diavin'izany dia tsy diavin-dahy mavozo,
    (11) tsy diavin-dahy matahotra. Izany no lahy sarotra amin'ny tany. Fa tsy ny biby no biby, 
    ary tsy ny voay no voay, fa izany no voay be am-pitàna; ka raha
    setrain-dakana, mandrendrika; raha robohina, manehi-baniana. (12) Koa
    ny tsy voan' izany no asa; fa raha azon'izany dia mipepipepy (13) miankanga asaly, 
    (14) ka tsy hita izay atiny sy vohony". "Tsia, Adarà, hoy ny zaza, 
    "fa tsy mamerin-dohomby horoahiko iny, fa mbola zaza".
</p>
<p>
    Fa hoy indray Rasoabemanana: "Angaha Rainingezalahy sy Imbolahongeza no ho sahy izany,
    fa ireny no biby, ireny no mamba, taranak'Impanarivo, zanak'Ibefaofao; arivo lahy mihina (15) ireny,
    zato lahy mihaga. (16) Koa raha mitoraka lambo ireny, dia tsy mitoraka akaiky, fa
    mihoatra saha fito vao mitoraka. Kanefa tsy sinda, (17) fa montsana ny taolany sy momoka ny nofony; 
    ka raha voan'ireny andavan-taona, dia
    maty andavan'andro; ary raha velomin'ireny andavan-taona, dia velona
    andavan'andro. Fa ombilahy sakoko (18) tandroka ireny ka sarotra iadiana:
    raha an-doha-tandrony voateviny; am-balanoranony voatsakony; an-tsofiny
    voakopany; amin' ny rambony voahifiny; ambany kitrony voahitsany
    ary raha an-orony mibaibay. (19) Ireny no lahy sarotra (20) amin' ny tany.
    "Tsia, Adarà", hoy ny zaza, "fa zaza ireny, ka tsy mahasakan-dahy izay
    hovonoiko".
</p>
<p>
    Dia hoy indray reniny: "Angaha Ingarabelahy sy Izatovotsiota ho sahy hanao izany,
    fa ireny no taranak'Imahavory, zanak Ibefihary, lahy sarotra amin'ny tany,
    zanak' Ivonointsimatimamonomahafaty. Toradefon'Ingarabelahy: raha voan'ny lelany,
    tsy vanona; raha voan'ny zarany, manindao tratra; ary ny alehan'ny antsetra mandripaka arivo".
    Fa hoy ny zaza : "Tsia, Adarà, fa tsy mahavadika ny loha tafika entiko izany,
    fa zaza. Antsoy ny tampon'Ileolava, fa lasan-dahy sarotra masin'ody Iampelasoamananoro, 
    fa fasan'Ivatolahiloza. Antsoy hoe : "Lasan' Ivatolahiloza, lasan' Ivatolahisarotra !"
    Koa izy loza, izaho antambo", Dia nivoaka namonjy hamerina an'Iampelasoamananoro Ileolava, fa tsy nahazo
    azy. Dia hoy ny zaza : "Tsy azo lampelasoamananoro, Adarà, fa indreto miverina Ileolava"
</p>
</body>
</html>