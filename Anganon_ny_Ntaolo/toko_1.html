<!DOCTYPE html>
<html lang="mg">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>IBONIAMASIBONIAMANORO</title>
</head>
<body>
    <h1>IBONIAMASIBONIAMANORO</h1>
    <section>
        <h2>TOKO I. - FANANAM-BE TSY NAHAFA-PO</h2>
        <p>
            Nihotrakotraka, (1) hono, Andriambahoaka atsinanana, fa hamangy an-dRailanitra raibeny,
            ka nitondra ny zanany, dia Ingarabelahy sy Izato votsiota (2) sy Andriambavitoalahy ary Imaroahina
            sy Imaromanaiky vahoakany. 
            Koa dia nitondra ombilahy folo sy reni-omby folo ampianahany nalainy tamin' Itanimaroanio 
            sy Isakatriniba izy.
        </p>
        <p>
            Ary dia nihotrakotraka toy izany koa Andriambahoaka avaratra, 
            ka nitondra an' Imbolahongeza sy Irainingeza.
        </p> 
        <p>
            Nihotrakotraka toy izany koa Andriambahoaka andrefana, ka nitondra an'Impandrafitrandriamanibola 
            sy Imbolahongeza ary ny zanany valo vavy.
        </p>    
        <p>
            Ary mba nanao toy izany koa Andriambahoaka atsimo ka nitondra an' Ikabikabilahy sy Ifosalahibehatoka 
            ary ny zanany valo vavy.
        </p>
        <p>
            Io Railanitra io dia niteraka an' Ifanarangarandanitra; ary izy kosa niteraka azy dimy lahy, 
            dia Andriambahoaka atsinanana, Andriambahoaka andrefana sy Andriambahoaka avaratra sy Andriambahoaka atsimo 
            ary Andriambahoaka afovoan' ny tany.
        </p>
        <p>
            Raibeny hovangiany kosa dia nikasa hamahana azy, ka dia nangalany ny ombiny natao hoe Ibetsiviliana 
            sy Itahontàka. Ary toy izao no fiteniny nony efa tafahaona tamin' ireo zafiny ireo : 
            «Faly aho fa tsy holovàn-dambo amin'alika, lehiretsy, ny taniko ». 
            Dia nanao lanonana lehibe izy, ka nanapoaka tafondro sy basy ary nanao fahana ho azy ireo.
        </p>
        <p>
            Dia avy kosa Andriambahoaka (Ibemampanjaka), afovoan' ny tany sy Rasoabemanana vadiny;
            ka dia nihotrakotraka ny lanitra, ary nihorohoro
            ny tany izay nolalovan' izy sy ny vahoakany, dia larivolahimihina sy Izato-lahimihaga; 
            nizaozao ny akata, (3) nihaon-tendro ny tsipolitra, ary toman-deboka (4) ny tany nolalovan' Itsiazonantso. 
            'Ndeha hamangy an-dRailanitra koa izy, fa izy no zokiny indrindra tamin' ireo.
        </p>
        <p>
            Toy izao kosa no fitenin-dRailanitra, raha tafahaona tamin' Andriambahoaka afovoan' ny tany : 
            «Faly aho, leitsy, vangianareo mivady ; kanefa izao no ataoko aminareo: ny basy sy ny tafondro izay 
            efa napoaka tamin'izy efa-dahy teo aloha dia veromay no fanapoakako azy: ary ny fahana izay
            natolotro ho azy dia ny zavatra izay tsy bada no nomeko azy, satria maro anaka izy. 
            Fa inty kosa ny aminareo mivady: ny basy sy ny tafondro izay
            hapoakako dia vato (5) tokana no ataoko aminy, nefa atohoko amin' ny tany no fanapoakako azy ».
        </p>
        <p>
            Ary naniraka izy nampaka ny omby hataony fahana, ka hoy izy:
        </p>

        <p>
            <ul>
                <li>"Alao lahy Igogoka, (6)</li>
                <li>alao Itolohobefeo,</li>
                <li>alao Izatotsiandrohy,</li>
                <li>alao Izatotsiandravina,</li>
                <li>alao Iraikopaka,</li> 
                <li>alao Irailily,</li>
                <li>alao Itsiarindahimavozo,</li> 
                <li>alao Iraijao,</li>
                <li>alao langinimanga,</li>
                <li>alao Ielakelakinilavitra,</li> 
                <li>alao Itsitaranimarina,</li>
                <li>alao Ihiontsinamalona,</li>
                <li>alao Itsikaranoampombo,</li>
                <li>alao Iketriketrikantendany,</li> 
                <li>alao Imanarivoampeo,</li>
                <li>alao Itranompodiantandroka,</li>
                <li>alao Imandraifakoandoha.</li>
            </ul>
            Ary angalao ombilahy zato sy omby saikatra (7) zato koa, sy ondrilahy zato sy ondry saikatra zato, 
            sy vorona saikatra zato ary akoho saikatra zato".
        </p>
        <p>
            Dia naniraka indray Railanitra hoe: "Alao lahy Ifanarangarandanitra, fa tsy teo izy, 
            hanolorako y fahan'ny zaza, dia Andriambahoaka afovoan'ny tany sy Rasoabemanana vadiny". 
            Nony tonga izy, dia nantsoiny hanatona azy ireo zanany dimy lahy ireo.
        </p>
        <p>
            Rehefa izany dia nivoaka Railanitra ka nipetraka tamin' ny fiara volamena, dia nikabary hoe : 
            "Efa vitako ny fahan'izy efa-dahy, fa ny an'Andriambahoaka afovoan'ny tany no tsy mbola efako, 
            ka aoka hifana-trehantsika, dia ombilahy zato sy omby saikatra zato, ets. Ary ny basy sy ny tafondro napoakako 
            dia nasiako vato tokana, ka levona foana tamin ny tany, satria, tsy misy zaza hitomany, 
            fa momba Rasoabernanana, ka tsy niteraka Andriambahoaka afovoan'ny tany. 
            Ary dia izao kosa no ataoko aminareo mivady, Andriambahoaka sy Rasoabemanana : 
            Tsara izao, soa izao ny fiandriananareo ; kanefa tsy misy zaza hitomany ".
        </p>
    </section>
</body>
</html>